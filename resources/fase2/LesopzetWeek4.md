# Lesopzet week 4
Het begin van de tweede fase gaat gepaard met een vergroting van de verantwoording die het team zelf draagt. Het is de bedoeling dat de teams deze fase zelf hun taken bedenken, daar een gewicht aan toekennen door middel van de planning poker en deze tenslotte eerlijk verdelen over de verschillende teamleden waarbij gelet wordt op individuele expertise. De planning poker sessie wordt vandaag klassikaal geoefend voordat deze in de teams zelf uitgevoerd wordt.

## Hoorcollege
In het hoorcollege is nog eens gehamerd op de insteek van dit project. Essentieel is dat de teams zelf eigenaar van hun project worden. Daarnaast is de opdracht voor de komende fase verhelderd, studenten gaan een 'viral' maken voor twee verschillende opdrachtgevers, het is aan hen om op gepaste wijze invulling aan deze brede opdracht te geven.

## Werkgroep
Vraag bij binnenkomst of de klas in de nieuwe teamformatie bij elkaar wil gaan zitten!

### Benodigdheden (meenemen)
- een knutselkoffer voor de scharen (01a36 achter de deur)
- 30x planningpoker kaarten (leg ik klaar, 1 stapel per klas)
- A4-tjes voor het rollenspel (leg ik klaar, 1 setje per klas)
- je laptop en verloopje voor de beamer

# Kennisdeling (15 min) *optioneel*
Het programma voor de werkgroep is vrij vol met dit onderdeel er in maar ik wil het toch graag doen. Als je dit gaat doen houd dan rekening met de planning poker aan het eind van de les, dit is een belangrijk onderdeel waarbij het rollenspel in het werkgroeplokaal uitgevoerd moet worden.

Als de studenten vorige week de reguliere les hebben gevolgd dan hebben ze zich in een aantal onderwerpen ingelezen. We beginnen deze les dan ook opnieuw met een klassikale bespreking van de onderzochte onderwerpen. Neem voor elk onderwerp niet meer dan vijf minuten.

- Viral- en guerrilla Marketing
- Viral video's en internet meme's
- Storytelling

# Individuele uitdaging (15 min) *optioneel*
Om er voor te zorgen dat alle studenten een haalbare uitdaging voor zichzelf opgesteld hebben (dat was immers het huiswerk, zie http://startup.cmdproject.nl/resources/fase1/takenlijstWeek3.html) bespreken we klassikaal de opgestelde doelen. 

Deel de beoordelingsformulieren uit aan de studenten. Kies steekproefsgewijs drie studenten uit, vraag ze om hun persoonlijke uitdaging uit te spreken en ga na of de uitdaging realistisch is. Met andere woorden, betreft het een uitdaging welke betrekking heeft op de verandering van specifiek gedrag en is de student Ã¼berhaupt in staat hier iets aan te veranderen. Hanteer hierbij de volgende punten:

- Wat wil je veranderen of waar wil je aandacht aan besteden?
- Hoe ga je dat doen?
- Hoe kan ik controleren of je dat ook daadwerkelijk gedaan hebt, wat voor bewijslast ga jij aandragen?

Misschien maakt een verandering in formulering de uitdaging beter? Doe een paar suggesties en geef de studenten vijf minuten om te 'buzzen' over de formulering van hun persoonlijke uitdaging. Laat vervolgens alle studenten hun uitdaging uitspreken en na goedkeuring noteren op hun beoordelingsformulier in de kolom bij fase 2, neem daarna de formulieren weer in.

# Inventarisatie specialiteiten (10 min)
Het is belangrijk om duidelijk te weten wat de sterke kanten van  nieuwe teamleden zijn. Laat ieder team een inventarisatie van de individuele specialiteiten van haar leden maken op een A4, de vorm is vrij. Dit A4 kan later gebruikt worden als kanttekening bij een inhoudelijke brainstorm over fase 2 van het project, je kunt immers niet iets gaan bouwen waarvoor je de capaciteiten niet in je team hebt.

# Brainstorm op procesniveau (20 min)
Om grip te krijgen op de huidige fase vragen we aan de teams om een brainstorm te houden over de uit te voeren taken. De vorm van de brainstorm staat vrij al is het wel handig een in vakken en projecten eerder gebruikte methodiek in te zetten. Hoofdvraag is de opdracht voor deze fase: Hoe genereren we naamsbekendheid onder de doelgroep door middel van een viral?

Doel van de brainstorm is het bedenken overzicht van door het team uit te voeren taken!

Hints:
- 'Bedenken wat we gaan doen' is onderdeel van je takenlijst en een inhoudelijke brainstorm is wellicht een manier om hier antwoord op te geven (denk aan NPD en UCD!)
- 'Wat voor mogelijkheden zijn er' is onderdeel van je takenlijst en zeker een grondig onderzoek waard.
- 'Wat wil de doelgroep' is een vraag die je MOET stellen als team, hoe ga je daar antwoord op vinden? Welke stappen moeten jullie daarvoor nemen?
- Tenslotte, denk aan alle vakken en projecten die je de afgelopen twee blokken hebt gehad, zet de daar opgedane kennis in. Kijk hierbij ook naar de taken uit de vorige fase (het oude Trello board), wellicht komen er een aantal overeen?

# Uitleg over de werkplaats (2 min)
Kondig nu alvast de inhoud van de werkplaats aan omdat ik vermoed dat de planning poker tijdens de werkplaats door zal lopen. Het laatste uur van de werkplaats wordt gebruikt om standup meetings te houden. Als voorbereiding hierop moet het Trello board voorbereid zijn, de taken die daar in komen gaan we door middel van een planning poker op gewicht inschatten.

# Planning Poker over de uit te voeren taken (rest van de tijd)
De naam planning poker lijkt ludiek maar is een uiterst serieuze manier van tijdschatting in Agile projecten. Omdat er op internet een heleboel bronnen ([deze bijvoorbeeld](http://agile.dzone.com/articles/introduction-planning-poker)) voor de uitleg van planning poker zijn ga ik die hier niet herhalen. In de presentatie voor de werkgroep stip ik de kernpunten aan, ik neem ook opnieuw (net als in week 1) een youtube filmpje op waarin de planning poker kort wordt uitgelegd.

Om het principe duidelijk te maken gaan we na het filmpje een aantal ronden met 'open kaarten' spelen waarin we een aantal veelvoorkomende situaties aan de kaak stellen, we doen dit in een rollenspel setting. Op deze manier pokeren we:
- een happy day scenario (de taak wordt direct goed gepokerd)
- een discussie scenario (de taak wordt na een discussie in twee rondes goed gepokerd)
- een te grote taak (de zwaarte is zo groot dat de taak niet gepokerd kan worden maar moet worden opgesplitst in deeltaken)

1. Schuif een tafel naar voren in de klas en nodig vier studenten uit tegenover elkaar plaats te nemen. 
2. Geef de vier studenten het A4 met daarop de instructies voor het rollenspel, er staan duidelijk drie rondes beschreven. 
3. Geef de vier studenten ook hun A4 met planning pokerkaarten en een aantal scharen, vraag ze om de kaarten snel uit te knippen.
4. Laat de studenten het rollenspel starten en de eerste ronde in gaan, de poker loopt perfect en de taak is op gewicht geschat. 
5. Geef aan dat deze situatie bijna nooit voorkomt, over het algemeen wordt er tijdens een poker gediscussieerd over het gewicht van taken.
6. De tweede ronde van het rollenspel verloopt minder soepel, er zijn tegenstrijdige biedingen, de teamleden met het hoogste en laagste getal doen hun verhaal en in de tweede ronde komen de waarden meer overeen en de taak is op gewicht geschat. 
7. Geef aan dat deze situatie standaard is, juist door de discussie die ontstaat wordt de inhoud van een taak, wat er precies onder verstaan wordt, duidelijk. Je zou zelfs kunnen zeggen dat dit type discussie precies is wat de methode beoogt. Idealiter gaat een ronde door totdat er consensus bereikt is.
8. In de derde ronde wordt een taak gepokerd die te groot is. Een dermate grote taak hoort opgesplitst te worden, de teamleden doen suggesties voor opsplitsing en vervolgens worden de nieuwe taken gepokerd.
9. Besluit het rollenspel door aan te geven dat je als team meer hebt aan een veelvoud aan kleinere, behapbare taken dan aan vier grote taken.
10. Bedank de 'acteurs' voor hun deelname aan het rollenspel.

Deel de A4's met pokerkaarten en de scharen uit en vraag de klas om de kaarten uit te knippen, het hoeft niet pietje precies, het gaat om het idee. Vervolgens mogen de teams de taken die zojuist in de brainstorm op procesniveau zijn vastgesteld gaan pokeren. Loop rond om de methode toe te lichten.

Loopt gegarandeerd door in de werkplaats!

# Werkplaats
Idealiter gebruik je het laatste uur van de werkplaats voor het houden van standup meetings. Dit betekend wel dat de standup meetings niet langer dan 10 minuten mogen duren. Ik hoop dat de teams tegen het einde van de werkplaats klaar zijn met de planning poker, als dat niet zo is krijgen ze de inrichting van Trello en het houden van tenminste een standup meeting als huiswerk mee.



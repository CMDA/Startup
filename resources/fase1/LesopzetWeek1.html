<!DOCTYPE html>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 (experimental) for Mac OS X https://github.com/w3c/tidy-html5/tree/c63cc39" />
<meta charset="UTF-8" />
<title>LesopzetWeek1</title>
<meta name="generator" content="iA Writer for Mac 1.5.1 (5593)" />
<meta name="description" content="" />
<meta name="keywords" content="" />
</head>
<body>
<h1>Lesopzet week 1</h1>
<p>Allereerst het volgende: Ik ben voornemens om elke week een handleiding te schrijven waarin het programma voor die week uitgeschreven staat. Als je iets mist of iets wilt toevoegen, laat mij (Justus) dit dan weten dan kan ik aanpassingen maken en een nieuwe versie publiceren. Door deze manier van werken kunnen we ook als coaches zo veel mogelijk leren van dit project.</p>
<h2>Hoorcollege:</h2>
<p>In het college komen de volgende onderwerpen aan bod:</p>
<ul>
<li>Projectoverzicht op hoofdlijnen, beknopte uitleg van de drie fases en de manier van werken.</li>
<li>Informatievoorziening, hoe lever je werk in, wie is jouw coach</li>
<li>Introductie fase 1: One page love
<ul>
<li>Content is King door Jos Kok</li>
<li>Twitter Bootstrap 101 door Justus Sturkenboom</li>
</ul>
</li>
</ul>
<h2>Werkgroep:</h2>
<p>Omdat dit de eerste werkgroep is beginnen we niet met een standup-meeting, de volgende werkgroepen zullen daar wel mee starten. In die zin is deze werkgroep dus een beetje een vreemde eend in de bijt. Ik publiceer morgen op de website een ondersteunende presentatie bij de hieronder voorgestelde lesopzet. Wellicht ten overvloede wil ik benadrukken dat alle onderdelen naar eigen inzicht aan te vullen of weg te laten zijn zolang de hoofddoelen bereikt worden, te weten:</p>
<ul>
<li>In de klas een hernieuwd groepsgevoel (of de aanzet daartoe) creëren door ze te laten nadenken over normen, een naam en een logo. Het is belangrijk dat de teams pas ingedeeld worden ná dit algemene verhaal. Ik wil 'kliekjes' voorkomen en loyaliteit naar de klas i.p.v. naar een team of persoon bewerkstelligen, achter de keuze voor een klas als startup ondernemen ligt precies dit idee.</li>
<li>Het opstellen van een grove planning en taakverdeling. We gebruiken hiervoor een vooraf bepaalde set taken met aangehangen tijdsschatting welke studenten in trello overnemen.</li>
<li>Kennismaken met de klas als je ze voor het eerst als coach begeleid.</li>
</ul>
<h3>BENODIGDHEDEN (meenemen):</h3>
<ul>
<li>Whiteboard markers (2 kleuren)</li>
<li>Laptop en VGA/DVI/HDMI-verloop (of gebruik de vaste computer)</li>
<li>Map met beoordelingsformulieren (leg ik klaar)</li>
<li>Een stapel lege A4-tjes (leg ik klaar, anders in de printer)</li>
</ul>
<h3>Vragen (5 min)</h3>
<p>Neem de tijd om vragen naar aanleiding van het hoorcollege te behandelen. Als je ergens geen antwoord op weet, of als het een vraag naar een abstractie betreft waar we gezamenlijk over moeten beslissen, dan bewaar je de vraag tot het coach-overleg (op donderdagmiddag). Als je de klas voor het eerst begeleid is het leuk om je even voor te stellen zodat de studenten ook weten met wie ze te maken hebben.</p>
<h3>Groepsnormen (20 min)</h3>
<p>(5 min) Verdeel het bord in twee kolommen door een lijn in het midden te trekken. Begin met het klassikaal bespreekbaar maken van irritaties bij het teamwerk in blok 1. In elke klas zijn wel teams geweest waar het af en toe minder lekker ging. Mocht de klas compleet murw zijn kan je een aantal aankeilers geven bijvoorbeeld: te laat komen, je niet aan afspraken houden, ondermaats werk leveren, een deadline niet halen maar dit niet communiceren, laatste moment werk, <em>blocking</em> taken (de eerste van een serie taken die in elkaars verlengde liggen) welke niet of te laat uitgevoerd worden, werk wat niet gedeeld wordt met de rest van het team etc.. Ik denk dat het belangrijk is dat we een beetje sturen op communicatieprocessen omdat het daar vaak mis gaat.</p>
<p>(5 min) Vraag de klas om regels voor te stellen die het type irritatie voorkomen of beperken zonder dat ze zich direct aan die regels hoeven te committeren. Het moet duidelijk zijn dat hier maatregelen kunnen worden opgeschreven die overtrokken streng zijn, in extremen spreken maakt het makkelijker om het probleem te kaderen.</p>
<p>(10 min) Probeer op basis van de opgestelde regels te komen tot een lijst met algemeen geaccepteerde regels die de klas als onderneming zichzelf wil opleggen. Als het lijstje is opgesteld print je het uit en laat je elke student dit ondertekenen. (ik stuur nog een opzetje) Afwezigen moeten het later ondertekenen en hebben geen inspraak in de regels die opgesteld zijn. Niet iedereen hoeft te wachten tot het document is ondertekend, je kunt ondertussen door gaan met het volgende gedeelte. Maak duidelijk dat je aan het eind van de les het contract terug wilt. Plak of niet het vooraan in de map met beoordelingsformulieren dan heb je het bij de hand als je er later in het project aan wilt refereren.</p>
<h3>Identiteit (25 min)</h3>
<p>Een krachtige identiteit die past bij de onderneming is als startup erg belangrijk. Daarom besteden we klassikaal aandacht aan het bedenken van een naam en logo, uiteraard doen we dat op iteratieve wijze.</p>
<p>(5 min) Maak op het bord met de hele klas een mindmap met de klas kleur als uitgangspunt, probeer alle indrukken bij de kleur op te schrijven. Probeer halverwege de tijd aandacht een beetje te buigen naar de startup onderneming die ze als klas gaan vormen.</p>
<p>(5 min) Ronde 1 schetsen. Vraag alle studenten om individueel een schets te maken voor een logo gebaseerd op de mindmap. Er is geen goed of fout, enkel wel of niet geschetst. Niet geschetst is stom/ stout/ ongeïnteresseerd en die houding kunnen we in een startup niet gebruiken.</p>
<p>(5 min) Kies per tafel het beste logo en toon deze kort aan de klas, kies dan met de klas op democratische wijze (de meeste stemmen gelden) het beste (of de beste 2) logo.</p>
<p>(5 min) Ronde 2 schetsen. Vraag alle studenten om nu individueel een schets te maken voor een logo gebaseerd op het zojuist gekozen logo.</p>
<p>(5 min) Kies opnieuw per tafel het beste logo en toon deze kort aan de klas, kies dan opnieuw op democratische wijze het voorlopige logo. Laat een student een foto maken en dat rondsturen aan de klas (via Facebook o.i.d.). Vraag de eigenaar om het logo uit te werken in illustrator, maak hiervan een aantekening op het beoordelingsformulier (je kunt hier later wellicht een extra punt voor toekennen).</p>
<h3>Grip op Agile (20 min)</h3>
<p>Behandeling van de drie technieken die we gedurende dit project veelvuldig zullen gaan inzetten:</p>
<ul>
<li>standup meeting</li>
<li>planning poker</li>
<li>reflectie meeting</li>
</ul>
<h3>Teamindeling en inrichting van Trello (30 min)</h3>
<p>Leg uit dat er op de website een PDF staat met daarop een geleide instructie voor het inrichten van trello. Het is de bedoeling dat alle studenten daar een account maken en dat een teamlid straks een nieuw board aanmaakt en de andere leden uitnodigt. Daarna moet de lijst met taken (die ze cadeau krijgen) in trello gezet worden, bij de taken staat ook al een tijdsindicatie.</p>
<p>Deel de teamindeling mee aan de studenten, maak nog een keer duidelijk dat dit de indeling is voor de eerste drie weken. Houdt rekening met 10 minuten mayhem na deze mededeling, ik hoop dat alle klassen tijdens de les de inrichting van trello af krijgen.</p>
<h2>Werkplaats:</h2>
<h3>Standup meeting</h3>
<p>(10 min/team) Je doet met alle teams een eerste standup-meeting waarin je kortweg de volgende vragen stelt, de eerste zullen snel behandeld zijn omdat de studenten nog niets in het team gedaan hebben. Voor de vorm behandelen we toch alle vragen zodat de methodiek al een beetje in kan slijten. Zorg dat er precies één computer open staat maar laat je niet verleiden tijdens de standup allerlei dingen te gaan opzoeken. Probeer ook niet af te dwalen of in details te treden, je hebt maar 10 minuten!</p>
<p>De vragen zijn:</p>
<ul>
<li>Wat heb je (aan teamwerk) gedaan en welke problemen kwam je daarbij tegen?</li>
<li>Kunnen we die problemen binnen het team oplossen?</li>
<li>Wat ga je de komende periode doen?</li>
</ul>
<p>Wijs de taken in trello direct toe aan de persoon die ze op zich neemt, zo houden we het overzicht en wordt het werken met trello standaard.</p>
<h3>Zelfwerkzaamheid (rest van de tijd)</h3>
<p>De teams kunnen werken aan taken op trello: Stijlonderzoek/ tone of voice/ doelgroeponderzoek/ technisch onderzoek/ content herschrijven etc.</p>
</body>
</html>
